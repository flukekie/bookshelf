---
title: วางแผนการเงินแบบ 1-2-3-4
description: >
  เมื่อเศรษฐกิจไม่เป็นใจ บวกกับมีเวลาว่างเหลือล้น จึงเกิดแผนการเงินขึ้นมาแบบไม่ได้ตั้งใจ
  
created: 2020-06-09T17:15:18Z
updated: 2020-06-09T17:15:18Z
cover: cover.jpg
tags: 
  - Personal Finance
  - IRL
---

เรียกได้ว่าปี 2020 นี้เป็นปีที่ไม่สามารถคาดเดาอะไรได้เลยจริงๆ ไม่อยากจะเชื่อว่าเวลาไม่ถึงครึ่งปีจะเปลี่ยนโลกได้ถึงขนาดนี้ แน่นอนว่าทุกคนน่าได้รับผลกระทบจากโรคระบาดครั้งนี้แบบที่แทบจะหลีกเลี่ยงไม่ได้เลยจริงๆ เลยกลายเป็นว่าตอนนี้ผมได้เวลากลับมาให้ตัวเองอย่างเหลือล้นเพราะโดนบังคับหยุดฝึกงานกลางคันในช่วงกลางเดือนมีนาคมที่ผ่านมา

หลังจากหยุดฝึกงานมาได้ไม่นานก็ได้มีเวลามาทบทวนตัวเองดู ก็ได้มองเห็นปัญหาอย่างนึง ซึ่งนั่นก็คือปัญหาเงินไหลออกจากกระเป๋าไวเกินไป คาดว่าสาเหตุเบื้องต้นน่าจะเป็นเพราะค่าใช้จ่ายส่วนตัวระหว่างการฝึกงานนั้นเพิ่มขึ้นอย่างเห็นได้ชัด ออกไปกินข้าวกับเพื่อนบ่อย ไปเดินห้างเล่นๆ แทบทุกวัน บวกกับที่พักมีเซเว่นอยู่ใกล้ๆ แบบที่เรียกได้ว่าอยู่ตึกเดียวกัน ทำให้มีแรงดึงดูดเงินออกจากกระเป๋าเยอะกว่าตอนที่ใช้ชีวิตอยู่ในรั้วมหาลัย

โชคดีที่ว่าช่วงนั้นได้ลองปรับพฤติกรรมการไหลของเงินแบบช่องทางเดียวอยู่ แต่เอาจริงๆ แล้วก็คือการบังคับให้เงินทั้งหมดมาอยู่ในบัญชีธนาคารเดียวให้หมด แล้วใช้จ่ายจากบัญชีนั้นได้บัญชีเดียว ทำให้ผมสามารถกดขอ statement ที่รวบรวมทุกการเคลื่อนไหวของเงินในช่วงนั้นออกมาวิเคราห์ได้อย่าง (ไม่) ง่ายดาย เพราะเอาเข้าจริงแล้วในตัว statement นั้นยังขาดข้อมูลสำคัญอย่างนึงที่ว่าเราได้ใช้เงินไปกับอะไร จ่ายให้ใคร แต่ถ้าเราพอจำได้ว่าวันไหนเราไปทำอะไรที่ไหนมาบ้าง (หรือเปิด location history ไว้ใน Google Maps) เราก็ยังพอรู้ได้บ้างว่าบรรทัดนี้เราไปทำอะไรมา

สองสัปดาห์ผ่านไป ยังนั่งอยู่หน้าคอมเหมือนเดิม เพิ่มเติมคือย้ายกลับมาอยู่บ้าน พร้อมกับคำถามในใจว่าเราจะจัดการกับปัญหานี้ได้อย่างไร ก็เลยไปลองค้นหาวิธีต่างๆ ที่น่าจะช่วยเราได้ ก็ได้หยิบยืมคอนเซ็ปต์ของ "[ปิระมิดทางการเงิน](https://themomentum.co/financial-pyramid-money-buffalo/)" มาเป็นหลักแล้วเอาไปยำกับ "[50/30/20 budgeting rule](https://www.investopedia.com/ask/answers/022916/what-502030-budget-rule.asp)" แล้วเอามาทำเป็นสูตรของตัวเองดู

เอาจริงๆ แล้วเนี่ย ทั้งสองอย่างนี้มันคนละคอนเซ็ปต์กันนะ เพราะตัว 50/30/20 นี่มันคือสูตรในการแบ่งสัดส่วนเงินที่อยู่ในขั้นแรกของปิระมิดทางการเงินอีกทีนึง แต่ตรงขั้นแรกนั่นแหละที่เป็นตัวสำคัญที่สุดในการตอบโจทย์นี้ได้

## แล้วแผน 1-2-3-4 ที่ว่าเนี่ยมันคืออะไรกันล่ะ

มันก็คือแผน 50/30/20 ที่ผมแตก 50 ออกมาเป็น 40 กับ 10 ยังไงล่ะ...

ตอนแรกที่ได้อ่านกฏ 50/30/20 ผมมีความรู้สึกแรกเลยว่ามันดูก้อนใหญ่แปลกๆ น่าจะคุมยาก ก็เลยลองแตกออกมาให้เป็นก้อน 10/20/30/40 แทนเพื่อที่ว่าเราจะปรับสัดส่วนได้ง่ายขึ้น

ถัดมาคือการแบ่งหมวดหมู่ค่าใช้จ่ายเป็น 4 ก้อนให้เข้ากับระบบของเรา โดยเพิ่มก้อน Must เข้าไป จากเดิมที่มี Need/Want/Save ก็กลายเป็น Must/Need/Want/Save แทน

ประเด็นหลักที่แตกก้อนออกมาแบบนี้ก็คือเพื่อความยืดหยุ่นให้เข้ากับวิธีการใช้เงินของแต่ละคนขึ้นมาอีกหน่อย อีกจุดนึงคือสามารถปรับขนาดแต่ละก้อนได้ง่ายกว่าเดิม

## แล้วแต่ละก้อนแบ่งยังไงบ้างล่ะ

ต้องบอกก่อนเลยว่าคอนเซ็ปต์แต่ละกองของแต่ละคนนั้นสามารถปรับเปลี่ยนได้ตามเหมาะสมและตามใจอยาก เพราะแต่ละคนใช้เงินไม่เหมือนกันอยู่แล้วล่ะ

### Must

ก้อน Must นี่เอาไว้ใช้กับพวกค่าใช้จ่ายประจำเดือนต่างๆ รวมถึงพวกที่จำเป็นต้องจ่ายอื่นๆ

ส่วนใหญ่แล้วค่าใช้จ่ายในก้อนนี้นั้นค่อนข้างจะเดาง่าย เพราะมักจะมีบิลออกมาประจำให้เห็นกันทุกเดือนอยู่แล้ว ตั้งแต่ค่าน้ำ ค่าไฟ ค่าโทรศัพท์ ค่าเน็ต ค่าบ้าน อะไรทำนองนั้น

### Need

ก้อน Need นี่ไว้ใช้จ่ายประจำวัน พวกกิจวัตรประจำวันต่างๆ ก็จะมารวมกันอยู่ก้อนนี้

ค่อนข้างที่จะจัดง่ายหน่อย เพราะทุกอย่างที่เราบริโภคในแต่ละวันสามารถเอามาเข้ากองนี้ได้แทบทั้งหมด ส่วนใหญ่ก็จะเป็นค่าอาหาร แต่บางคนอาจนับรวมค่าเดินทางเข้าไปด้วย เพราะเป็นค่าใช้จ่ายในแต่ละวันที่เพิ่มขึ้นมาจริงๆ

### Want

ก้อน Want นี่เอาไว้ใช้จ่ายตามใจ จ่ายเพื่อซื้อความสุขในรูปแบบต่างๆ น่าจะเข้าใจง่ายอยู่

### Save

ก้อน Save นี่ค่อนข้างตรงตัว คือเอาไว้จ่ายเพื่อเก็บให้กับตัวเอง แค่นั้นแหละ

พอเราจัดเป้าหมายของแต่ละก้อนเสร็จแล้วนั้น เราก็ลองเอาตัวเลข 10/20/30/40 มาปรับสัดส่วนดูว่าแบบไหนเหมาะกับเรา อย่างเช่นตัวอย่างข้างล่าง

## ไหนขอดูตัวอย่างหน่อยสิ

มาถึงตรงนี้แล้วก็ลืมบอก Step 0 ไปโดยสิ้นเชิงว่าควรมีวิธีในการจดรายรับรายจ่ายของตัวเองอยู่ก่อนแล้ว ถ้าไม่จดใส่สมุดก็ลองหาแอพมาใช้ดู ตอนนี้ผมใช้แอพ [1Money](https://play.google.com/store/apps/details?id=org.pixelrush.moneyiq) อยู่ ใช้ง่ายสุดละเท่าที่ลองใช้มา

อันนี้คือแผนคร่าวๆ ที่เอาไปทำหมวดหมู่ลงในแอพด้วย จะได้ดึงข้อมูลออกมาง่ายหน่อย

### Need - 30%

**Eats -** หมวดหมู่อาหารการกินทั้งหลายแหล่ในแต่ละวัน  
ก็ตามนั้น ร้านอาหาร ร้านกาแฟ รวมถึงพวกวัตถุดิบด้วยถ้าเราซื้อไปทำเอง

**Life -** หมวดหมู่ที่รวมค่าใช้จ่ายในการดำเนินชีวิตทุกวัน  
ซึ่งมีพวกค่าเดินทาง ค่าตัดผม ค่าซักผ้า รวมถึงพวกสบู่ แชมพู ยาสีฟันด้วยเพราะใช้ทุกวัน

### Want - 10%

**Shopping -** หมวดหมู่ใช้จ่ายเพื่อซื้อของให้ตัวเอง  
เน้นที่ซื้อของที่เป็นชิ้นเป็นอัน จับต้องได้ เช่นเสื้อผ้า รองเท้า แก็ตเจ็ทต่างๆ

**Fun -** หมวดหมู่ใช้จ่ายเพื่อซื้อบริการให้ตัวเอง  
เน้นที่สิ่งที่จับต้องไม่ได้หรือพวกบริการออนไลน์ เช่นเติม YouTube Premium อะไรแบบนี้

### Must - 40%

**Utilities -** หมวดหมู่ที่รวมค่าใช้จ่ายประจำเดือนต่างๆ  
ก็พวกค่าน้ำ ค่าไฟ ค่าโทรศัพท์ ค่าเน็ต บิลต่างๆ ที่จ่ายประจำทุกเดือนนั่นแหละ

**Housing -** หมวดหมู่เกี่ยวกับที่อยู่อาศัย  
อันนี้แยกออกมาเพื่อความชัดเจน เช่นค่าเช่า ค่าซ่อมบำรุงต่างๆ

**Debt -** หมวดหมู่จิปาถะเหมารวมค่าใช้จ่ายเสียเปล่า  
จริงๆ ก็ใช้ไม่ตรงศัพท์เพราะเอาไว้จดพวกค่าธรรมเนียมต่างๆ ซะมากกว่า

### Keep - 20%

**Investments -** หมวดหมู่ใช้จ่ายเกี่ยวกับการลงทุน  
ก็ตามนั้นแหละ อะไรที่เกี่ยวกับการลงทุนจะอยู่ตรงนี้หมด

เอาจริงๆ แล้วเนี่ย หมวดหมู่ที่ตั้งขึ้นมาเนี่ยก็ไม่ใช่ว่าจะบังคับอะไรให้มันเป้ะขนาดนั้น เพราะบางทีมันมีบางอย่างที่เราเอาไปยำกับหมวดหมู่อื่นที่ไม่ค่อยเกี่ยวด้วย

อย่างแรกเลยคือหมวด shopping ที่จะมีเพิ่มส่วนของ special eats ขึ้นมาเผื่อเวลาไปสังสรรค์กับเพื่อนเป็นครั้งคราวที่ร้านอาหารราคาค่อนข้างสูงให้เข้าไปในกอง want แทนเพื่อให้มันไม่กระทบกับกอง need ในวันอื่นๆ ที่เราไปกินข้าวตามร้านอาหารทั่วไปเราจะได้จดเป็นหมวด eats ปกติได้อย่างสบายใจ

กับหมวด housing ที่แยกออกมาเพราะเห็นว่าไม่ว่ายังไงทุกคนน่าจะมีค่าใช้จ่ายเกี่ยวกับที่อยู่อาศัยอยู่แล้ว บวกกับถ้าหากมีอะไรเสียหายภายในที่อยู่ของเราแล้วเนี่ยหลายๆ คนน่าจะอยากซ่อมให้ปัญหาหมดไปอย่างเร็วที่สุด

อีกจุดนึงคือผมไม่ได้ใส่หมวด transport แยกออกมาเพราะผมไม่ได้มีค่าใช้จ่ายในส่วนนี้มากนัก หากใครมีรถส่วนตัวก็แนะนำให้มีหมวด transport ไว้ด้วย จะได้จดค่าใช้จ่ายต่างๆ ที่เกี่ยวกับรถ เช่นค่าน้ำมัน ค่าอะไหล่ อะไรทำนองนั้น

ตรงหมวด debt นี่เหมือนกัน เพราะตอนนี้ไม่ได้มีหนี้สินอะไรติดตัวที่ต้องกังวลมากนักจึงจัดให้เป็นเหมือนกระบะรองค่าใช้จ่ายอื่นๆ ที่ไม่ค่อยเข้ากับหมวดไหนมากนัก

## ปิดท้าย

จากปีที่ผ่านมาผมได้ทำแค่ดูเงินในกระเป๋าตัวเองไหลออกไปแบบไร้ทิศทาง กลายมาเป็นปีนี้ที่เราลองมาเจาะลึกถึงพฤติกรรมการใช้เงินแบบจริงจังเพียงเพราะมีเวลาให้กับตัวเองมากเกินไปนิด จึงเกิดแผนการเงินนี้ขึ้นมาเพราะไม่มีอะไรทำ เอาเป็นว่าต่อจากนี้ไปน่าจะเป็นแนวทางให้เรารู้ถึงทิศทางการไหลของเงินในกระเป๋าได้อย่างชัดเจนขึ้นมาจากเดิมละกันนะ
