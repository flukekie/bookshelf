---
title: เปิดบัญชีกองทุนรวมออนไลน์ ง่ายไปมั้ง?
description: >
  สมัยนี้ธุรกรรมออนไลน์ทำง่ายมาก เพียงจิ้มแอพไม่กี่นาทีก็พร้อมลงทุนแล้ว

created: 2020-02-24T06:08:23Z
updated: 2020-02-24T06:08:23Z
cover: cover.jpg
tags:
  - Personal Finance
  - Mutual Funds
  - IRL
---

สำหรับยุคที่สามารถโอนเงินออกจากบัญชีธนาคารเพียงจิ้มมือถือไม่กี่ครั้งนั้น การเก็บเงินให้อยู่กับเรานานๆนั้นกลายเป็นเรื่องยากขึ้นมาทันใด ตั้งแต่ร้านค้าออนไลน์ที่ไม่ต้องไปหาร้านให้เหนื่อยก็ได้สินค้ามาถึงบ้าน เกมต่างๆทั้งเล่นฟรีและซื้อ รวมถึงร้านอาหารที่รับโอนเงินแบบไม่ต้องแตะเงินสด กลายเป็นว่าสิ้นเดือนมามีเงินอยู่ในบัญชีเท่ากากกาแฟที่นอนก้นอยู่ในแก้ว

ไม่นานมานี้ ผมเลยลองค้นหาว่ามันมีอะไรที่เราเอาเงินไปโยนไว้ได้ที่มันดีกว่าฝากไว้เฉยๆ แล้วโดนเงินเฟ้อกลืนมูลค่าไป ซึ่งตอนแรกก็ว่าจะฝากกับพวกบัญชีเงินฝากดอกเบี้ยสูง แต่ก็ยังสู้อัตราเงินเฟ้อไม่ได้อยู่ดี บวกกับการที่ผมติดใจและเคยชินกับการที่มูลค่าในกระเป๋ามันขึ้นๆลงๆอยู่ตลอดเวลา ก็ได้พบกับสิ่งที่เรียกว่า **กองทุนรวม** ซึ่งตอนแรกผมเห็นว่ามันเป็น \"ของที่ผู้ใหญ่เขาเล่นกัน\" เพราะมันน่าจะใช้เงินเยอะ ออกแนวเล่นหุ้นอะไรปานนั้น หลังจากที่ลองไปค้นคว้าดูซักพักนึงก็ได้เกิดความ spark joy ขึ้นมา เพราะจริงๆแล้วนั้นมันก็มีหลายๆกองทุนที่มีขั้นต่ำในการซื้ออยู่ที่ 1 บาทเท่านั้น ก็เลยตัดสินใจกระโดดลงหลุมเพื่อลุยต่อ

## เปิดที่ไหนได้บ้าง

อันนี้ก็เป็นสิ่งที่เพิ่งสังเกตุตอนที่ลงหลุมมาใหม่ๆ ว่าในเว็บธนาคารหลายๆ แห่งนั้นก็แนะนำบริการที่เกี่ยวกับกองทุนรวมอยู่ แต่ตอนแรกจะไม่เห็นเพราะส่วนใหญ่มักจะซ่อนรวมอยู่ในแท็บการลงทุนที่เราต้องกดเข้าไปเปิดเมนูก่อนถึงจะเจอ โดยธนาคารที่ผมใช้อยู่สองที่นั้นมีบริการเปิดบัญชีกองทุนรวมผ่านแอพมือถือทั้งคู่ ส่วนธนาคารอื่นๆ ผมเองก็ไม่รู้ว่ามีเหมือนกันรึเปล่า แต่ตามที่ไล่อ่านบนเว็บธนาคารนั้นส่วนใหญ่ก็จะมีบริการเปิดบนแอพมือถือได้เลย โดยการเปิดบัญชีกองทุนกับธนาคารไหนก็มักจะได้บัญชีกองทุนของบริษัทในเครือของธนาคารเอง

นอกจากนั้นแล้วก็สามารถไปเปิดกับบริษัทนายหน้าได้อีกด้วย ซึ่งการเปิดกับนายหน้านั้นจะเจ๋งตรงที่เขาจะมีกองทุนให้เราเลือกมากกว่าที่เราไปเปิดกับธนาคารนั้นๆ รวมถึงมีแหล่งข้อมูลและอุปกรณ์ต่างๆ ให้เราสามารถเลือกกองทุนที่เราต้องการได้โดยที่เราไม่ต้องเปิดเว็บหลายๆหน้าพร้อมกัน


> _**Disclaimer ก่อนละกัน**_  
>   
> _ผลิตภัณฑ์ / บริการทั้งหมดที่ผมเขียนไว้นั้นคือที่ผมได้เลือกใช้เอง ไม่มีค่าจ้าง ค่าโฆษณา สปอนเซอร์อะไรใดๆทั้งนั้น เขียนด้วยใจล้วนๆ เพราะของเขาใช้ง่ายจริง_


### สิ่งที่ต้องมีก่อนเปิดบัญชีกองทุนรวม

จากที่ลองไปเปิดบัญชีกองทุนออนไลน์รวมกัน 3 แห่งแล้วนั้น ก็ได้เห็นแพทเทิร์นนึงที่เจอ นั่นก็คือต้องอายุอย่างน้อย 20 ปี ขึ้นไป และต้องมีบัญชีธนาคารด้วย นอกจากนั้นก็มีแค่บัตรประชาชนที่ทุกคนต้องมีแน่นอนอยู่แล้วล่ะ

### เปิดกับธนาคารกสิกรไทย ผ่านแอพ K Plus

ธนาคารอันดับหนึ่งในใจไม่เคยเปลี่ยนจริงๆ เพราะบริการเขาใช้ง่าย สะดวกจริง บวกกับมีสาขาอยู่หน้าปากซอยพอดีก็เลยติดต่อง่ายหน่อย พอมาถึงยุคดิจิทัลเต็มตัวแล้วก็ขยายขอบเขตมาถึงเรื่องนี้ด้วยพอดี

จริงๆแล้วจะไปเปิดบัญชีกองทุนที่สาขาเลยก็ได้แหละ เดี๋ยวพนักงานก็แนะนำว่าเราต้องเตรียมอะไรบ้าง ซึ่งก็คงต้องใช้บัตรประชาชนแน่ๆล่ะ บวกกับต้องใช้เล่มสมุดบัญชีเงินฝากที่เราเปิดไว้กับธนาคารด้วย ใครที่ไม่มีเขาก็น่าจะบังคับทำอยู่ดีแหละ แต่ไหนๆก็มีบัญชีออมทรัพย์ที่เชื่อมกับแอพ K Plus อยู่แล้วก็ลองเปิดดูละกัน

ดีที่ว่าทางธนาคารนั้นได้เขียนวิธีการเปิดบัญชีกองทุนบนแอพไว้อยู่แล้ว ก็สามารถเข้าไปอ่านได้บนหน้าเว็บของ K Plus เองได้เลย

[https://www.kasikornbank.com/th/personal/digital-banking/kplus/functions/investment/Pages/index.html](https://www.kasikornbank.com/th/personal/digital-banking/kplus/functions/investment/Pages/index.html)

ด้วยความที่เราได้ปรับตัวมาเป็นสาย night owl มาแล้วทำให้มีพลังงานในตอนกลางคืนเหลือล้น ก็เลยลองเปิดบัญชีกองทุนตอนตีหนึ่งดู ตอนแรกก็คิดว่าคงต้องรอเช้าแหละถึงจะมีคนมาตรวจแล้วอนุมัติเปิดบัญชีให้ได้ แต่ทันใดนั้นเอง ก็มีอีเมลยืนยันจากธนาคารว่า  
\"ธนาคารได้ดำเนินการเปิดบัญชีกองทุนรวมของคุณเรียบร้อยแล้ว\"  
ห๊ะ? เปิดบัญชีกองทุนเรียบร้อยพร้อมใช้งานได้ทันทีบนแอพมือถือตอนตีหนึ่งเนี่ยนะ มันง่ายไปมั้ง

### เปิดกับธนาคารไทยพาณิชย์ ผ่านแอพ SCB Easy

ถัดมาจากธนาคารกสิกรก็มีธนาคารไทยพาณิชย์เนี่ยแหละที่เป็นธนาคารอันดับสอง ให้ไว้เพราะความเชื่อใจที่พ่อแม่เปิดบัญชีใว้ให้ตั้งแต่อายุยังไม่ถึงเปิดเองไม่ได้ ถึงแม้จะอยู่คนละฝั่งถนนแต่ก็ใช้บริการบ่อยพอกัน จนมาถึงยุคนี้แล้วก็ขยายบริการขึ้นมาในโลกออนไลน์เช่นกัน

แน่นอนว่าธุรกรรมที่ทำออนไลน์ได้ ก็มักจะทำที่สาขาได้เช่นกัน ถ้าใครที่ยังไม่มีบัญชีเงินฝากก็บอกพนักงานก่อนได้เช่นกัน แน่นอนว่าผมเองก็มีบัญชีที่เชื่อมไว้กับแอพ SCB Easy อยู่แล้ว ก็สามารถเข้าไปเปิดบัญชีกองทุนได้ทันทีเช่นกัน

แน่นอนว่าทางธนาคารไทยพาณิชย์ก็ได้อธิบายขั้นตอนการเปิดบัญชีกองทุนผ่านแอพไว้เหมือนกัน ซึ่งดูแล้วก็มีความคล้ายคลึงกันอยู่บ้างในบางขั้นตอน

[https://www.scb.co.th/th/personal-banking/digital-banking/scb-easy/how-to/mutual-fund-account.html](https://www.scb.co.th/th/personal-banking/digital-banking/scb-easy/how-to/mutual-fund-account.html)

ซึ่งเหตุการณ์นั้นเกิดขึ้นแบบเดียวกันเลย เปิดเสร็จแล้วใช้ได้ทันที ซักพักก็มีอีเมลยืนยันเด้งเข้ามาว่าเราเปิดบัญชีกองทุนรวมเรียบร้อยแล้ว

### เปิดบัญชีกองทุนรวมกับ Finnomena

นาทีแรกที่เข้าไปในเว็บของ Finnomena นั้นผมเองก็ยังออกจะงงอยู่ว่าเป็นเว็บอะไรกันแน่ ไม่นานก็ได้คำตอบว่าจริงๆ แล้วนั้นเขาเป็นบริษัทนายหน้าที่เราสามารถเปิดบัญชีกองทุนรวมกับเขาที่เดียว แล้วเราสามารถซื้อกองทุนจากหลายๆที่ได้ โดยไม่ต้องไปเวียนเปิดเองเป็นสิบๆ ที่ ประมาณว่าเปิดที่เดียวแล้วจบทุกเรื่องกองทุนรวมเลยก็ว่าได้

ซึ่งสิ่งที่ต้องเตรียมก็จะแตกต่างจากการที่เราเปิดกับธนาคารเพราะว่าบริษัทนั้นยังไม่รู้จักเรา จึงจำเป็นต้องกรอกข้อมูลเยอะหน่อย รวมถึงมีขั้นตอนการยืนยันตนแบบสมัยใหม่ที่บางคนอาจจะไม่คุ้นชินในขั้นตอนการทำ บวกกับต้องมีบัญชีของระบบขึ้นมาอีก ซึ่งเป็นสิ่งที่สำคัญและต้องเก็บรักษาไว้ให้ดี ไม่ใช้รหัสผ่านซ้ำ

ถึงแม้ว่าทาง Finnomena เองจะเน้นการเปิดบัญชีแบบที่ไม่ต้องส่งเอกสารใดๆเลย โดยทำขั้นตอนการสมัครผ่านแอพมือถือทั้งหมด เขาก็มีตัวเลือกในการเปิดบัญชีแบบใช้เอกสารกระดาษ ซึ่งอาจเหมาะกับคนที่ชอบแบบนี้มากกว่า แต่แน่นอนว่าแบบใช้กระดาษนั้นมันไม่ทันใจ ผมจึงแนะนำให้เปิดแบบ paperless ผ่านแอพดีกว่า แน่นอนว่าขั้นตอนการสมัครนั้นก็มีอยู่บนเว็บของ Finnomena เองเช่นกัน

[https://www.finnomena.com/port-activate/](https://www.finnomena.com/port-activate/)

ยังดีที่ว่าขั้นตอนการสมัครของ Finnomena นั้นก็ยังถือว่าเร็วอยู่ ของผมเองนี่มีติดปัญหานิดหน่อย ระบบจึงแจ้งมาว่าการเปิดบัญชีมีปัญหา ส่งข้อมูลตอนเช้า 10 โมง ก็มีแจ้งเตือนเด้งขึ้นมาในแอพตอนเที่ยงนิดๆ พอตกเย็น 4 โมงมาปุ้บก็มีพนักงานโทรมาติดต่อสอบถามข้อมูลเพิ่มเติมเล็กน้อย หลังจากวางสายไปได้ไม่เกิน 5 นาทีก็มีแจ้งเตือนขึ้นมาอีกรอบว่าบัญชีพร้อมใช้แล้ว ถือว่าเป็นการสมัครแบบ 1-day จริงๆ เพราะเปิดบัญชีพร้อมใช้ได้ภายใน 1 วันทำการ

แต่จะมีอีกขั้นตอนนึงที่กินเวลาไปค่อนข้างเยอะอยู่ก็คือการเชื่อมต่อบัญชีธนาคาร ซึ่งทาง Finnomena นั้นก็ได้บอกไว้แล้วล่ะว่าขั้นตอนนี้จะใช้เวลาอยู่บ้าง ขึ้นกับธนาคารและช่องทางที่เราเลือกใช้ ซึ่งขั้นตอนนี้เองนั้นไม่รู้ว่าช้าที่ใคร เอาเป็นว่ายังไงก็ใช้เวลาไม่เกินที่ได้บอกไว้

---

## ปิดท้าย

เอาเป็นว่าสมัยนี้เราสามารถทำธุรกรรมทางการเงินผ่านระบบออนไลน์ได้หลายอย่างมากขึ้นเรื่อยๆ ซึ่งผมเองเห็นว่ามันเป็นผลดีที่เราสามารถเข้าถึงบริการต่างๆ ได้ง่ายขึ้นมาก จากเดิมที่อาจจะต้องเสียเวลาขึ้นรถไปกลับเพื่อทำธุรกรรมบางอย่าง กลายเป็นว่าเราสามารถทำธุรกรรมเดียวกันได้โดยแทบไม่เปลืองเวลาเลย โดยการเพิ่มช่องทางออนไลน์ขึ้นมาเพื่อความสะดวก
